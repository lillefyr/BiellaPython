

A fine febbraio una leggera flessione, meno 4%. A marzo il crollo verticale: meno 95% (il 5% rimasto è gente che lavora a Milano ma vive in albergo). Tra i settori economici massacrati dal coronavirus, quello del turismo e del suo indotto è ai primi posti sia per il contraccolpo immediato sia per le prospettive future. A illustrare lo stato di quello che fino a gennaio compreso (più 16 per cento di turisti rispetto allo stesso mese del 2018) era il fiore all’occhiello della Milano post Expo è stata l’assessore al Turismo Roberta Guaineri che ha fornito dati, cifre e possibili scenari di ripresa ai consiglieri di Palazzo Marino. Il futuro immediato si chiama turismo di prossimità. In una prima fase limitato alla regione con scambi turistici tra le città lombarde, come Bergamo, Cremona, Brescia, il lago di Como, di Garda, una seconda fase dove la prossimità si allarga a tutto il resto del Paese. Un’inversione di rotta totale rispetto al passato, dove il turismo internazionale l’ha fatto da padrone con il 63 per cento di presenze contro il 37 di italiani. «Oggi le nostre politiche devono essere riviste — dice Guaineri —. Oggi occorre sviluppare un turismo di prossimità, declinato nel breve e nel lungo periodo. È un’esigenza sentita da tutte le altre città metropolitane con cui siamo in contatto».

In ogni caso, la fase 2 del turismo avrà tempi molto più lunghi rispetto ad altre attività. Anche se qualche piccolo segnale sembra incoraggiante. Come quello fornito da Maurizio Naro, presidente di Federalberghi Milano. «Stanno arrivando prenotazioni negli alberghi per settembre. In percentuale sono più alte di quelle registrate nello stesso mese dell’anno scorso quando si aggiravano tra il 4-5 per cento. Adesso arriviamo a punte del 10 per cento». Ma non c’è troppo da rallegrarsi. Intanto perché si tratta pur sempre di prenotazioni (essenzialmente turismo business) che possono essere cancellate. Secondo, i numeri assoluti sono bassissimi. «Non è un’inversione di tendenza e questo pone un problema di sopravvivenza delle nostre aziende. Se la situazione si protrae, prima o poi qualcuno comincerà ad avere grossi problemi». Da qui la proposta particolare lanciata da Naro: ospitare negli alberghi della città le persone anziane e fragili economicamente durante i mesi estivi con tariffe molto basse e la compartecipazione del Comune alle spese. «Non so se è un’utopia, ma per dare fiato agli alberghi si potrebbe valutare la possibilità di accogliere negli hotel gli anziani soli milanesi che non si possono permettere di lasciare la città. Potremmo accoglierli nei nostri alberghi con l’aria condizionata, con qualcuno che gli rifà la stanza e gli prepara da mangiare, con tanto di guide per percorsi mirati in città». Le altre richieste degli albergatori riguardano la riduzione della tassa di occupazione del suolo pubblico e della Tari. C’è chi come il presidente di Atr, Rocco Salamone propone di creare un fondo di aiuto con una parte della tassa di soggiorno. Ma soprattutto chiedono investimenti. Saranno proprio gli investimenti al centro dell’incontro tra gli assessori delle grandi città e il ministro Franceschini: «Il turismo — conclude Guaineri — deve essere considerato un’industria. Cuba il 13% del Pil e deve avere una voce a parte nei decreti del governo con aiuti specifici».

